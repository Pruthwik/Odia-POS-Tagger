ପୂର୍ବ ଲଦାଖରେ ଚୀନ୍‌ ସହ ଚାଲିଥିବା ସୀମାନ୍ତ ବିବାଦ ମଧ୍ୟରେ ‌ସମୁଦ୍ର ପତ୍ତନଠାରୁ ୮ ରୁ ୧୨ ହଜାର ଫୁଟ୍‌ ଉଚ୍ଚରେ ବାୟୁସେନାର ଅଭିଯାନ ନିମନ୍ତେ ହିନ୍ଦୁସ୍ତାନ ଏରୋନଟିକ୍ସ୍ ଲିମିଟେଡ୍‌ ଦ୍ବାରା ବିକଶିତ ଦୁଇଟି ହାଲୁକା ଲଢୁଆ ହେଲିକପ୍ଟର୍ ଲେହରେ ମୁତୟନ କରାଯାଇଛି। ସୁଉଚ୍ଚ ଅଭିଯାନରେ ‘ହାଲ୍‌’ର ଏହି ହେଲିକପ୍ଟର୍ ଦୁଇଟି ଭାରତୀୟ ବାୟୁସେନାକୁ ସାହାଯ୍ୟ କରିବ।

ଟୁଇଟ୍‌ କରି ବୁଧବାର ଦିନ ‘ହାଲ୍‌’ ଏହି ସୂଚନା ସେୟାର୍‌ କରି ଲେଖିଛି, ଲେହ ସେକ୍ଟର୍‌ରେ ସୁଉଚ୍ଚ ମିସନ୍‌ରେ ଭାରତୀୟ ବାୟୁସେନାକୁ ସହାୟତା କରିବାକୁ ‘ହାଲ୍‌’ ଉତ୍ପାଦିତ ଦୁଇଟି ହାଲୁକା ଲଢୁଆ ହେଲିକପ୍ଟର୍‌ ମୁତୟନ କରାଯାଇଛି। ବରାଦ ପାଇବାର ଖୁବ୍ ସ୍ବଳ୍ପ ସମୟର ମଧ୍ୟରେ ହେଲିକପ୍ଟର୍ ଦୁଇଟି ଯୋଗାଇ ଦିଆଯାଇଛି।
